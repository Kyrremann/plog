---
title: "Tilbake til Sapporo"
date: "2025-09-07"
categories: "Bikepacking Japan "
feature:
  image: "https://kyrremann-plog.s3.nl-ams.scw.cloud/images/2025/09/20250907_104939.jpg"

---


![](https://kyrremann-plog.s3.nl-ams.scw.cloud/images/2025/09/20250907_104939.jpg)
*[Teine Ward, Japan](https://www.google.com/maps/place/43.131794999722224,141.19430479972223): Mange fine byskilt.*

Viser seg at jeg ikke tok noen særlig bilder i dag. Og det hovedsakelig fordi det ikke skjedde så mye. Jeg syklet fra Otaru til Sapporo, og det var grått og vindfullt.

Traff en annen syklist, som syklet på en sammeleggbarsykkel. Slo av en liten prat. Han hadde besøkt sin gamle mor i Otaru, og skulle også tilbake til Sapporo.


![](https://kyrremann-plog.s3.nl-ams.scw.cloud/images/2025/09/20250907_110041.jpg)
*[Teine Ward, Japan](https://www.google.com/maps/place/43.12309439972222,141.2258879): En stilig lastebil, eller kanskje militært?*

Resten av dagen gikk på å styre med hotell, vedlikehold av sykkelen, og skaffe meg leiebil til uka som kommer.

Av en eller annen grunn så hadde jeg bestemt meg for å fikse hoteel, før jeg bestemte meg for om jeg skulle få satt sykkelen på litt service. Så jeg brukte en liten time med å styre med hotellet, for jeg ville også ha samme hotell som jeg skal ha senere i uka for å slippe å baggasjen rundt. Viser seg at hotellet er i toppen av et kjøpesenter, så fikk ikke ta med sykkelen inn, og når jeg endelig fikk tak i resepsjonen hadde de ikke noe sted hvor jeg kunne putte sykkelen. Så da stod jeg der, på gata, og lurte veldig på hva jeg skulle.

Etter litt tenking, som jeg burde ha startet med, kom jeg på å finne en sykkelbutikk for vedlikehold og vask. Viser seg at det var en fem minutter lengre borti gata. Og de kunne vaske, vedlikeholde sykkelen, og lagre den til jeg er ferdig med ferien jeg skal ha med Hanne. Hadde jeg vært litt klarere i hode så skulle jeg startet der.

Så når det var gjort, var det null stress å sjekke inn på hotellet jeg ville ha. Måtte bare gå to turer med baggasjen.

Neste jobb var å finne leiebil, ikke så lett søndag ettermiddag, når man trenger den mandag morgen. Nettsidene til leiebilen ga dårlig med svar, men den tredje jeg besøkte hadde bil til meg! Så til slutt var det i boks, og jeg kunne endelig slappe av. Og forberede meg til morgendagens fjelltur!