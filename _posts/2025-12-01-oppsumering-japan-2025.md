---
title: "Oppsummering av årets Japantur"
date: "2025-11-28"
categories: "Japan"
feature:
  image: "https://kyrremann-plog.s3.nl-ams.scw.cloud/images/2025/10/20251002_170416.jpg"
---

![](https://kyrremann-plog.s3.nl-ams.scw.cloud/images/2025/10/20251002_170416.jpg)
*Solnedgang i oktober fra Sado, siste teltovernatting på en god stund.*

Da var man tilbake til hverdagen. Stå opp hver morgen, ikke for å pakke ned teltet, men for å komme seg på jobb.
En (av mange) fordeler med hverdagen er at jeg har enkelt tilgang til frokost jeg liker.
I år har jeg begynt med kjøleskapsgrøt, og koser meg med den hver morgen.
Vanskelig å lage kjøleskapsgrøt når det er 20 grader om natten.

![](https://kyrremann-plog.s3.nl-ams.scw.cloud/images/2025/08/20250828_104806.jpg)
*Nettopp syklet opp til høyeste fjellpass i Hokkadio, Mikuni.*

Det er ikke overraskende en blandet følelse å være ferdig med turen min.
Første uken etter å ha vært tilbake ble jeg så klart forkjølet, som gjorde at jeg ikke orket så mye.
Som på en måte var en fin måte å få litt distanse til turen min.
Det at jeg hadde plogget om turen gjorde også at det var færre spørsmål om turen enn det det har vært tidligere.
Noe som var både en lettelse, og litt trist.
Er gøy å fortelle om det jeg har gjort, men jeg har heldigvis god tid til å fortelle om den.
Faktisk skal jeg holde et foredrag på jobb om turen, det blir spennende!

![](https://kyrremann-plog.s3.nl-ams.scw.cloud/images/2025/09/20250926_162633.jpg)
*På vei ned til Aizu, husker det som en flott sykkeldag.*

Noen av spørsmålene jeg har fått skal jeg prøve å svare på i dette innlegget, mens andre må jeg la synke litt inn før jeg kan gi et godt svar.
Spesielt spørsmålene _hva var den beste opplevelsen_ eller _favoritt stedet i Japan_ syns jeg er vanskelige spørsmål.

La oss starte med litt statistikk først.
Av de 90 dagene som turen min varte, så hadde jeg 59 dager på sykkelen!
Veldig fornøyd med det, skulle kanskje vært en ekstra dag, så det var 2/3 av turen.
Av de resterende dagene ble 8 dager brukt i Tokyo, 1 dag i Nagoya, 11 dager med Hanne i Hokkaido, og 3 dager før det med fjelltur.
Tilsammen hadde jeg 8 hviledager mens jeg syklet.

![](https://kyrremann-plog.s3.nl-ams.scw.cloud/images/2025/08/20250818_180325.jpg)
*Helt nord på Rebun tok jeg bilde av Rishiri-fjellet.*

- Syklet tilsammen 3,909.4 km
- Total høydemeter 43,075 m
- Antall timer på sykkelen: 203t
- Høyeste punkt: 2,716m ([07.10.2025](https://ridewithgps.com/trips/340436275))
- Lengste bakke: 2,124m ([07.10.2025](https://ridewithgps.com/trips/340436275))
- Lengste sykkeldag (km): 135km ([22.08.2025](https://ridewithgps.com/trips/322898660))
- Flest høydemeter på en dag: 2,463m ([23.09.2025](https://ridewithgps.com/trips/335480349))
- Antall dager på rad med sykling: 6. oktober til 15. oktober, 9 dager
- Toppfart: 69 km/t
- Snitt lengde per dag: 67 km
- Snitt høydemeter per dag: 742 m
- Snittfart per dag: 19 (lengde delt på antall timer på sykkelen)
- Snitt snittfart per dag: 23 km/t (snittfart på hver logget aktivitet, delt på antall aktiviteter)
- Snitt antall timer på sykkelen per dag: 3,5t
- Antall punkteringer: 0
- Antall nestenulykker: 3

Veldig fornøyd med at jeg ikke hadde noen punkteringer, men hadde litt problemer med sykkelen underveis.
Jeg sykler slangeløst, og når var i Hokkaido så hadde den ene ventilen tettet seg, så jeg ikke fikk pumpet mer luft i dekket.
Dette ble løst med at jeg hadde sykkelen på [North Bicycle](https://northbicycle.co.jp/) i Sapporo.
Føltes nesten ut som at jeg hadde fått en ny sykkel når jeg fikk den tilbake.
Endte opp med å bytte girvaiere, kassett, ventiler, og nytt felgbånd.
Mot slutten nå så begynte kranken å lage litt lyd, så det blir et prosjekt i vinter.

Som nevnt så hadde jeg tre nestenulykker, heldigvis gikk de bra.
To av gangene mener jeg at det var bilisten sin feil, da de begge valgte å ta innersvingen der jeg kommer syklende i motgående felt.
På den ene så var det jeg som ikke så meg godt nok over i det jeg skulle svinge over veien, for der kom det jammen meg en lastebil.
Selv med sikkert 100 meter klaring så kjente jeg hjerte litt oppe i halsen.

![](https://kyrremann-plog.s3.nl-ams.scw.cloud/images/2025/11/20251112_173723.jpg)
*Underveis samlet jeg på suvenirer som jeg kunne henge på styret på sykkelen, ble litt for mange til slutt.*

Ble ikke bare sykling i Japan, ble også en del sightseeing, og andre ting man gjør som turist.

- Kjøpte 25 pins og 3 buttons
- Anskaffet meg 13 ansiktshåndkler (brukes når man er i onsen)
- Antall onsen: 37
- Varmeste onsen: 44/47 grader
- Antall slott: 11
- Antall konserter: 4
- Antall øl: 93 (ikke inkludert sake)
- Antall podcaster spilt inn: 1
- Antall fjelltopper: 6, Rishiri (1,721 m), Yōtei (1,898 m), Asahi (2,291 m), Zao (1,841 m), Azuma (1,705 m), Issaikyo (1,949m)
- Antall dyr: 9 (Yezo/Yakushima sikahjort, chipmunk/jordekorn, to brunbjørnunger, villsvin, apekatter, slanger, grevling, tanuki/japansk vaskebjørn)

Har dessverre ikke tall på antall museumer jeg var innom, og er usikker på om jeg orker å bruke tid på å telle de.

Jeg klarte dessverre å forsølpe litt på turen min, for jeg husker i hvert fall fire forskjellige hendelser hvor jeg mistet noe.

- et ansiktshåndkle ble tatt av vinden på vei opp til Azuma
- innpakningen til en sjokoladebar ble tatt av vinden mens jeg spiste den
- glemte sykkelcapen min igjen på resturaten Noel & Cherry i Ōmihachiman
- en sykkelhanske ble mistet nest siste dag mens jeg syklet opp til Kagamiyama

![](https://kyrremann-plog.s3.nl-ams.scw.cloud/images/2025/11/20251106_065332.jpg)
*En av de siste nettene i telt. Merker jeg savner det nå som jeg sitter her å skriver om turen.*

Opprinnelig hadde jeg planlagt å telte meg igjennom Japan, men ser i etterkant at det bare ble 22 netter i telt, av 90.
Som betyr at jeg brukte 67 dager på hotell, som er litt sykt å tenke på.
Nesten halvparten av teltnettene hadde jeg i Kyushu, hvor jeg 4 dager på rad.
Kunne hatt seks dager, hadde det ikke vært for regnvær, eller at jeg var litt kylling.
